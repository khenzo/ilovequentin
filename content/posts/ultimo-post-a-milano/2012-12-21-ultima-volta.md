---
title: Sogno di un telaio di bici
author: khenzo
type: post
date: -001-11-30T00:00:00+00:00
draft: true
url: /?p=1725
categories:
  - Featured
  - Ultimo post a Milano

---
L&#8217;ultima volta che ti ho scritto era oggi di due anni fa. Lo ricordi? Era una cosa scritta un po&#8217; triste, ché non si può essere allegri a dicembre, ma era anche una cosa piena di speranza e di cose belle e buone, c&#8217;erano il caffè e i pasticcini e la marmellata e poi mi hai detto che l&#8217;avevi fatta leggere ai tuoi genitori e per fortuna non ci avevo messo le cose sconce come al solito. Forse, se ce le mettevo, magari non gliela facevi leggere. Quella, due anni fa, è stata l&#8217;ultima cosa che ho scritto davvero col cuore ché io, il cuore, penso me lo abbiano montato sbagliato, mica come tutti gli esseri umani, nel petto. No, penso che il mio cuore sia giù, tra le ginocchia e le caviglie, forse nei polpacci, come i ciclisti, come Eddie Merckx. Le cose del cuore, per me, per colpa di questa anatomia creativa che mi affligge, fanno un sacco di fatica a venir su e devono essere davvero forti e determinate e devono lottare contro un sacco di organi interni fatti a labirinto e muscoli e cartilagini con i lavori in corso e le indicazioni sbagliate. Per arrivare alla testa, alla bocca, alle mani, quelle cose lì, le cose del cuore, fanno una fatica che neanche Coppi sul Passo dello Stelvio.
  
Quella volta lì, l&#8217;ultima volta che ti ho scritto, era perché c&#8217;era una vita da costruire e dovevamo mettere nel muro le viti per le mensole e fuori, in terrazzo, i fili per stendere il bucato. Ora, che son passati due anni, quelle vita lì, ha fatto la fine di quei mobili componibili che una volta montati son perfetti ma poi, sposta un po&#8217; qui, sposta un po lì, fai posto al tavolo, trasloca di qua, trasloca di là, son diventati tutti sghembi e pencoli, imbolsiti da ricordi che ti mettono una tristezza manco fosse dicembre.
  
Ora, che son passati due anni esatti, e il cuore nelle gambe fa sempre più fatica, certe volte mi fermo per strada e guardo i telai spogli delle bici incatenate alle inferriate e penso che noi siamo uguali.
  
Noi siamo un telaio bellissimo a cui hanno tolto tutto, le ruote, la catena, la sella e il manubrio e che se ne sta lì, sotto la pioggia, ad aspettare che prima o poi qualcuno, uno che abbia occhio e ci sappia fare con le mani, passi a portalo via per rimontarci un bel paio di gomme nuove e profumate, una catena brillante e ben oliata, una sella di cuoio giallo dal taglio raffinato e infine, un campanello luccicante che trilla forte, ma talmente forte che tutta la gente per strada e anche quella sui balconi e quella nei negozi si gira a guardare, ammirata, quella bici così bella che pare nuova e invece non lo è.
  
Spero che quella persona siamo io e te.

<a href="http://www.facebook.com/share.php?u=http%3A%2F%2Fwww.ilovequentin.it%2F%3Fp%3D1725&t=Sogno%20di%20un%20telaio%20di%20bici" id="facebook_share_both_1725" style="font-size:11px; line-height:13px; font-family:'lucida grande',tahoma,verdana,arial,sans-serif; text-decoration:none; padding:2px 0 0 20px; height:16px; background:url(http://b.static.ak.fbcdn.net/images/share/facebook_share_icon.gif) no-repeat top left;">Share on Facebook</a>