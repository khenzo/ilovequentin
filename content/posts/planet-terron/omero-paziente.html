+++
author = "Khenzo "
categories = ["Featured"]
date = 2021-08-15T22:00:00Z
featured_image = "/uploads/wp-content/uploads/ulisse-1.jpg"
title = "Omèro paziente"
type = "Post"
url = "omero-paziente"

+++
Per me ci possiamo rilassare. Parlo per me, ma forse anche per te. Poco o nulla ha a che fare la ragione con noi. Possiamo mettere a riposo il cervello mentre le mani cercano le tue costole esposte e le braccia esili, la mia barba, il mio naso. Ma se facessimo l'amore ci toccheremmo ancora così? In pubblico? Davanti a tutti? No, ti ho risposto. Ma intanto è quello che abbiamo. Passione irrisolta e esibita come un Cristo crocefisso, una processione di santi, il pesce esposto sulle bancarelle del piccolo porto al ritorno dei pescherecci dalla notte di lavoro, così pariamo io e te insieme, una occasione persa,un groviglio di reti, professionisti nel rubare spazio sui muretti e alle assi di legno sospese in penombra, artefatti buoni per poggiare i corpi dondolanti che si avvicinano in una pendenza obbligata dalla fisica dei gravi, benevola amica a favore dei nostri desideri, pendoli sincroni di orologi che segnano ore diverse, di posti diversi. Eppure, in qualche modo, abitanti delle stesse civiltà che ci hanno dato i natali, il Mediterrano e gli extra-mondi, ci si ritrova, Ulisse e Penelope, in un giro di astronave tra Orione e Cassiopea e anche noi, come archetipi del peregrino vagare, avremmo bisogno di qualcuno che scriva la nostra storia, un Omero paziente, che ci venga a cercare dove ci siamo nascosti perché io, alla fine, mi sono perso, e non ho intenzione di tornare.