+++
author = "Khenzo"
categories = []
date = 2019-12-11T22:00:00Z
featured_image = "/uploads/wp-content/uploads/IMG_20191212_003513.jpg"
title = "Quarta di copertina"
type = "post"
url = "quarta-di-copertins"

+++
Ogni tanto mi capita di ripassare con gli occhi i libri stretti sulla mensala, sù in mansarda. Sono disposti su quest'asse di legno chiaro, in basso a causa della scarsa altezza della parete. Prima, quei libri erano impilati in una vecchio scaffale scadente e sbilenco, in soggiorno, ma ora il suo posto è stato occupato dal giradischi che ho preso qualche tempo fa e ho dovuto spostare i libri sù in mansarda e buttar via quello scaffale ormai sciancato dagli innumerevoli traslochi. Prima della mansarda i libri erano disposti per colore perché così piaceva a qualcuno che era passato da quelle parti e a me non dispiaceva. Ora che li ho spostati, qualcuno dei libri è rimasto casualmente con la precedente disposizione perché devo averli rimossi in blocco, mi pare di ricordare, ma per il resto sono lì a casaccio, senza nessun ordine se non per gli ultimi letti che sono in fondo alla mensola e che comunque "gli ultimi letti" non è una tassonomia ragguardevole. Ogni tanto scorro i libri con lo sguardo per vedere se trovo qualcosa che non ho letto, perché sono troppo pigro per andare in libreria a comprarne di nuovi. L'altra sera mi sono imbattuto in un libro a metà della mensola, dalla copertina rosso scuro le cui pagine sembravano a prima vista poco scompigliate e ho pensato che fosse uno di quelli che erano sfuggiti alla lettura chissà quando e poi si erano mischiati col resto. Ne leggo il titolo "Così Vicino Incredibilmente Lontano" di Jonathan Safran Foer. Non ricordo assolutamente di averlo letto e in verità non ricordavo nemmeno di averlo mai comprato e, proprio a dirla tutta, ho pensato che fosse strano trovare quel libro nella mia libreria perché non è il genere di libro che avrei comprato o che almeno non avrei mai comprato ora. Ho pensato che lo avesse dimenticato lì qualcuno che era passato per casa, forse lo stesso qualcuno dell'ordine per colore, ma poi ho anche pensato che qualcuno che ordina i libri per colore non li dimentica facilmente quando va via. Ho sfogliato le prime pagina alla ricerca di qualche frase, una dedica, una scarabocchio che mi potesse dare qualche indizio in più sulla provenienza di quell'oggetto, del perché si trovasse in casa mia, di quando ci fosse arrivato ma nulla, nessuna scritta. Ho girato il libro e sulla quarta ho notato che il prezzo era nascosto e ho pensato che fosse un regalo. Il prezzo dei libri si copre per quello, no? Ho iniziato a chiedermi chi avrebbe potuto regalarmelo, a quanto quella persona poco sapesse di me per scegliere quel libro, al perché io non lo abbia ancora letto seppure siano evidentemente passati tanti anni e quale fosse il mio rapporto con quella persona al tempo e quale potesse essere ora, che non mi ricordo nulla di lei etc... Mi sono messo a sfogliare il libro e con mia sorpresa nel non averlo notato prima, ho scoperto decine di piccole orecchiette all'angolo delle pagine, di quelle che si fanno per segnare passaggi importanti e in quelle pagine alcune righe erano evidenziate sul bordo del paragrafo con tratti di matita fugaci. Ho iniziato così a sfogliare il libro, saltando a caso tra le pagine segnate, leggendo  i paragrafi evidenziati per cercare di carpire, da quelle righe, chi potesse esserne l'autore, se un uomo o una donna e che tipo di personalità avesse. E ancora, perché sottolineare frasi di un romanzo come fosse un manuale universitario? Quella persona sarebbe stata interrogata a fine trimestre o cercava frasi ad effetto da usare in qualche conversazione intellettuale con gli amici o concetti romantici da dipanare durante un appuntamento galante? Come sospettavo, la mia indagine non ha svelato molto del mistero in cui mi ero precipitato per caso scorrendo con lo sguardo i libri sulla mensola e poi non ci ho pensato più, fino ad oggi almeno. Ho fatto una valigia al volo in partenza per l'Egitto per una breve vacanza e come spesso mi capita, perché sono pigro e non ho voglia di andare in libreria, ho passato in rassegna con lo sguardo ancora i libri stretti sulla mensola in mansarda, alla ricerca di qualcosa di adatto per il viaggio. Il libro dalla copertina rossa era troppo grosso per la valigia e allora la mia attenzione è capitata su un libercolo abbastanza smilzo e trasandato che non mi sarebbe dispiaciuto infilare stretto nello zaino. Era Il Vecchio e il Mare di Hemingway. Era chiaramente una lettura che avevo già fatto ma che sarei stato felice di riprendere, cosa che di solito non faccio mai coi libri e pochissimo con i film. Salito sull'aereo dopo aver guadagnato il mio posto e dopo che l'hostess ha eseguito le rituali dimostrazioni di sicurezza, ho iniziato a sfogliare le pagine  di quell'edizione economica di un capolavoro della letteratura di tutti i tempi ed erano intensamente ingiallite, più di quanto avrebbero dovuto essere e poi, la quarta e alcune altre pagine portavano le macchie intense di color ocra tipiche dell'esposizione all'acqua. All'evidenza era un vecchio libro che avevo sicuramente portato in vacanza al mare, ho pensato, e riposto distrattamente nello zaino con un telo bagnato di acqua salata e poi è tipico di me portare un libero che parla di mare al mare, ho pensato anche. Quel libro era il mio, lo riconoscevo nello stile e nella trasandatezza. In fondo alla quarta di copertina, scritta da Fernanda Pivano, ho notato che anche qui il prezzo era coperto e che di fianco c'era un cartellino adesivo con un nuovo prezzo e la data. Deuemilatre, sconto del cinquanta percento, due euro e ottantaquattro recitava il nuovo cartellino. Un vero affare per un capolavoro della letteratura, ho pensato. Sul prezzo originale campeggiava come copertura il logo blu della libreria dove evidentemente ho comprato usato quel libro: Gullivertown, Via Ugo Bassi 21, Bologna. Ecco! Avevo scoperto l'arcano! I prezzi dei libri si possono coprire anche perché il vero prezzo non è più quello e non solo perché sono un regalo! Che stupido a non averci pensato prima! Ora tutto tornava. Il libro dalla copertina rossa lo avevo sicuramente preso a prezzo stracciato in qualche libreria o in qualche mercatino, sicuramente in un epoca remota come il 2003, quando ancora non ero così pigro. Si spiegava anche la scelta così banale di un autore che non avrei mai preso a prezzo pieno. Ed ecco svelate anche le misteriose sottolineature e le orecchie. Io non ho mai conosciuto qualcuno che avrebbe fatto una cosa simile a un libro. Le orecchie!! Ehi, ma aspetta un attimo! Via Ugo Bassi, 2003, Bologna. Cosa ci facevo io a Bologna nel 2003? Con chi ero? Ero ospite di qualcuno che viveva lì, cosa ci facevo in giro d'estate, presumo, se poi ho portato il libro al mare, in una città torrida come Bologna poi? Io dove vivevo all'epoca, cosa facevo, chi amavo, chi mi amava? In seguito a tutte queste domande ho pensato che bisognerebbe tenere un diario dei propri libri, non un diario dove ci si scrive la recensione o se ci è piaciuto o meno il libro, ma un diario dove scrivere dove si era quando si è comprato quel libro, in stazione o per le vie di una città, perché proprio quel titolo, quell'autore, con chi si era al momento dell'acwuisto, se da solo o con una fidanzata, una amante, un amico, da dove si veniva e dove si andava, cosa ci passava per la mente, se cose leggere o anche tristi che possano aver influenzato la scelta e così via, affinché un uomo, arrivato a una certa età  possa rivivere senza la paura dell'oblio della memoria delle storie che si nascondono dietro quegli oggetti ingialliti e impolverato che riposano su una mensola di legno in mansarda finché qualcuno non li sveglia.